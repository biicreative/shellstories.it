---
title: Omne vivum ex vivo
date: "2021-03-01T20:00:00.284Z"
description: "Sappiamo che le prime impressioni sono importanti, quindi nella prima storia si parla di come si genera la vita e degli scienziati che l'hanno indagata attraverso il microscopio e il pensiero."
nft: true
nft_title: SINISTRAL SHELL
nft_url: https://arweave.net/YLn4SHDCbsxr4z16EYszqARPA0fRuTCbhoB-eJl_nVI
token: 1
---

Nel gennaio del 1665, Robert Hooke, che in quegli anni si stava contendendo il merito di molte teorie scientifiche sul moto e la gravità terrestri con il celebre Isaac Newton, pubblica il volume Micrographia. Vista la statura scientifica e la vastità di interessi di Hooke — oggi definito il Leonardo da Vinci inglese — non stupisce che Micrographia, in cui sono illustrate le osservazioni di Hooke con il microscopio, susciti un ampio interesse pubblico sulla nuova scienza della microscopia. Il libro è la prima importante pubblicazione della Royal Society dove, dal novembre del 1661, Hooke è stipendiato con la qualifica di curatore degli esperimenti, incarico che gli permette di svolgere ricerche scientifiche a tempo pieno. La Royal Society è stata fondata solo un anno prima, esattamente il 28 novembre 1660, come associazione con lo scopo di promuovere la ricerca scientifica attraverso il metodo sperimentale, la prima al mondo di questo tipo, e i suoi membri si riuniscono settimanalmente presso il Gresham College per discutere gli esperimenti proposti ed elaborati da Robert Hooke.

> Proponendo queste nuove immagini di semi, muschi e pulci, Hooke dimostra ai suoi contemporanei la necessità di avvalersi di nuovi strumenti artificiali, come il microscopio o il telescopio, per riuscire a cogliere l'intera complessità del mondo naturale.

Una fascinazione, si potrebbe dire, visto che le osservazioni che consentono questi primi strumenti sono di bassa qualità - le immagini catturate dal microscopio di Hooke sono molto scure e instabili - tanto che le illustrazioni che realizza sono il risultato di molte differenti osservazioni e deduzioni, con un carattere divulgativo piuttosto che rigorosamente scientifico. Questo, non toglie nulla al significato immenso del lavoro di Hooke, che oltretutto nel libro, utilizza per primo il termine cellula. Hooke chiama così le cavità separate da pareti che vede al microscopio osservando la struttura del sughero, notando la somiglianza di questi spazi "vuoti" con le celle dei monaci e la tipica forma a nido d'ape, in latino rispettivamente: cella e cellulae.

Micrographia verrà considerato il primo best-seller scientifico, Robert Hooke farà altre scoperte e morirà il 3 marzo 1703 a Londra, all'età di 67 anni. Avrà meno gloria di quante ne avrebbe meritata, complici le diatribe con il più famoso, appunto, Isaac Newton che presiederà la Royal Society dal 1703 al 1727 e metterà in ombra le scoperte di Hooke.

---

Londra, ottobre 1676. Sono passati 11 anni dalla pubblicazione di Micrographia di Hooke, e la Royal Society riceve una lettera di un anonimo commerciante tessile olandese, tale Antoni van Leeuwenhoek. La lettera, che diverrà famosa come "lettera sui protozoi", scritta nell'insolito olandese - l'inglese e il latino erano le lingue scientifiche del tempo - rivela scoperte strabilianti anche per gli eminenti scienziati della Royal Society. Leeuwenhoek vi descrive dei "little animals", così piccoli da essere invisibili all'occhio umano, eppure vivi, in movimento. Sta parlando dei protozoi, di altri microrganismi e batteri, tradotti come "animalcules", che rappresentano i primi organismi unicellulari osservati dall'uomo.

Leeuwenhoek, incuriosito da lenti e microscopi fin dal 1648 quando aveva avuto l'occasione di usarne uno per analizzare dei tessuti, ad Amsterdam, aveva imparato a molare le lenti riuscendo infine ad assemblare il suo "unico" microscopio, con il quale è in grado di osservare, per primo, il movimento dei protozoi nelle gocce di acqua piovana. Il microscopio che utilizza non ha nulla di straordinario, se non il fatto di avere potentissime lenti di ingrandimento.

> Con un ingrandimento di 270 volte, rispetto ai comuni valori di 50x degli altri microscopi in circolazione, Leeuwenhoek può vedere ciò che gli altri scienziati possono solo immaginare e ciò che Hooke, nella fattispecie, non ha potuto vedere delle sue cellule.

Le osservazioni documentate nella lettera e anticipate da altre osservazioni diffuse negli anni precedenti da Leeuwenhoek trovano naturalmente lo scetticismo dei membri della Royal Society. Sarà proprio Robert Hooke, che con Micrographia aveva ispirato Leeuwenhoek, a confermare sperimentalmente le scoperte di quest'ultimo. Le umili origini di Leeuwenhoek e il fatto di parlare solo l'olandese, non gli impediranno nel 1680 di diventare a pieni titoli membro della Royal Society. Sarà onorato da questa prestigiosa nomina, ma Leeuwenhoek non parteciperà comunque ad alcuna riunione né imparerà mai l'inglese o il latino. Vivrà stabilmente nella sua casa/laboratorio di Delft, continuando ad osservare il mondo attraverso i suoi microscopi. Le personalità più importanti dell'epoca gli faranno visita. Leeuwenhoek, da buon mercante, non rivelerà mai le caratteristiche dei sui microscopi. Neanche allo zar Pietro il grande di Russia, che curioso di vedere le prodigiose lenti, dovrà accontentarsi di vederne alcune di media qualità e solo nel 1698 ricevere in dono dallo scienziato una specifica lente con cui osservare la circolazione sanguigna nei capillari.

Leeuwenhoek continuerà le sue osservazioni scrivendo circa 560 lettere alla Royal Society. Nelle ultime corrispondenze descriverà con precisione la sua malattia per la quale morirà all'età di 90 anni, il 30 agosto 1723.

---

Francesco Bonanni, padre gesuita, nel 1681 pubblica "Ricreatione dell'occhio e della mente nell'osservation' delle chiocciole", ovvero il primo libro interamente dedicato alle conchiglie dei molluschi marini. Bonanni è un biologo, curioso delle opere della natura, ma soprattutto un erudito con il piacere di dedicare parte del suo tempo a descrivere con precisione la morfologia di centinaia di conchiglie, scriverne le caratteristiche, il colore e indagare decine di curiosità sul perché nascano più in mare che in terra, sul perchè non abbiano né denti né cuore, né voce né udito, e ancora circa la maggiore diffusione e la colorazione tipica di quelle dei mari orientali. Nelle sue illustrazioni, come nella "Conus Marmoreus" di Rembrandt, la direzione delle spirali appare al contrario per via della tecnica di stampa. Questa caratteristica a prima vista irrilevante, non lo è davvero se si considera che praticamente tutte le conchiglie coniche sono destrorse. Una rigorosa divulgazione scientifica come detto non è la principale spinta di Bonanni, piuttosto lo è il gusto del collezionista e l'esotismo di molte raffigurazioni che non tradisce l'affermazione del titolo su come il diletto della vista possa giovare la mente del savio.

Bonanni come Hooke, che nelle sue prime osservazioni al microscopio non potè vedere i microorganismi all'opera, quando si tratta di descrivere la riproduzione di queste forme di vita sostiene la teoria più comune all'epoca: la "generazione spontanea". Questa teoria, accettata dai tempi di Aristotele che l'aveva inaugurata riferendosi ad esempio alla comparsa di animali da ambienti precedentemente privi di tali specie, come l'improvvisa presenza di piccoli pesci in una nuova pozza d'acqua. Secondo questa teoria la vita potrebbe nascere in modo "spontaneo" dagli elementi naturali inanimati, in quanto comunque dotati di influssi vitali.

> I molluschi con le loro conchiglie potrebbero nascere dalle rocce, così gli insetti dal fango.

Bonanni in particolar modo si ispira ad un altro gesuita, Athanasius Kircher. Kircher aveva vasti interessi intellettuali tra cui un interesse per la tecnologia, tanto da essere considerato uno dei primi ad aver utilizzato un microscopio. Già nel 1646 Kircher scrive “Per quanto riguarda la meravigliosa struttura delle cose in natura, indagata con il microscopio [...] chi potrebbe credere che l'aceto e il latte abbondino di una moltitudine innumerevole di vermi”. Kircher definisce i microrganismi che osserva come "vermi". Fu probabilmente il primo a sostenere che la malattia e la putrefazione fossero causate dalla presenza di corpi viventi invisibili, tanto che indagando al microscopio il sangue delle vittime della peste bubbonica, che colpì Roma nel 1656, notò la presenza di questi piccoli “vermi” concludendo che la malattia era causata da questi microrganismi. Kircher fu il primo ad attribuire la malattia infettiva ai germi che, sempre secondo lui, potevano entrare in circolazione nel sistema sanguigno.

Le sue argomentazioni a favore della generazione spontanea, poi riprese da Bonanni, vengono attaccate da Francesco Redi già nel 1671. Quello di Redi, fisico membro dell'Accademia dei Lincei - una delle istituzioni scientifiche più antiche d'Europa, di cui fu socio anche Galileo Galilei - fu in assoluto uno dei primi attacchi alla generazione spontanea. Lo fece nel 1668 con un esperimento ritenuto però dai successivi detrattori non ineccepibile: Redi prese 6 contenitori dove mise della carne; due erano aperti all'aria, due erano coperti di garza e due erano sigillati ermeticamente. Come si aspettava, i vermi si svilupparono solo nei contenitori scoperti, per cui concluse che i vermi potevano formarsi solo quando alle mosche era permesso deporre le uova nella carne e che i vermi erano la prole delle mosche, non il prodotto della generazione spontanea.

Bonanni, con un microscopio da lui progettato e dotato di tre lenti, proverà a ribattere; con un trattato pubblicato nel 1691, privo di argomentazioni forti ma con pur brillanti osservazioni, cercherà di dimostrare che la generazione spontanea è possibile in animali privi di sangue e senza cuore, come sosteneva Aristotele.
Sarà quindi Leeuwenhoek, di cui abbiamo raccontato ampiamente l'abilità con il microscopio, a ripetere le osservazioni nel 1696. Analizzando 3 ostriche appena sezionate vedrà innumerevoli microrganismi viventi, evidenza di una procreazione naturale in contraddizione con la teoria della generazione spontanea.
Se la biologia porterà a Bonanni sia successi che critiche - il termine bivalve da lui introdotto fu mantenuto da Linneo nella sua famosa classificazione degli organismi viventi -  il suo gusto per il collezionismo lo porterà a scrivere numerosi volumi illustrati, tra cui uno sulle monete pontificie e uno sugli strumenti musicali, e a farlo diventare nel 1689 il curatore del Museo kircheriano. Il museo, ospitato nel Collegio Romano, fu fondato dal Kircher come raccolta pubblica di antichità e curiosità, una wunderkammer, e viene considerare il primo museo al mondo. Sotto la guida di Kirchner e di Bonanni poi, il museo romano diventerà sede di molte importanti collezioni su tutti i campi della conoscenza, dalla filosofia sperimentale, all'esoterismo e alla tecnologia. Considerato il padre fondatore della concologia, Bonanni morirà a Roma il 30 marzo 1725, all'età di 87 anni.

---

Un altro padre gesuita, Lazzaro Spallanzani, un secolo dopo Kirchner e Bonanni vuole mettere la parola fine alle discussioni sulla teoria della generazione spontanea. Per tutto il '700 molti altri scienziati avevano riproposto questa teoria. Tra questi l'inglese John Needham, nel 1745, per spiegare la natura degli organismi microscopici che crescevano nei suoi flaconi, riempiti di brodo di montone e sigillati, dopo che questi avevano ricevuto un trattamento termico per distruggerne i microrganismi. La sua ipotesi era che ciò avvenisse da una sostanza organica senza vita, che si riorganizzava, riprendeva a vivere, spontaneamente. Needham, pur consapevole dei rischi della ricerca sperimentale, non usò un adeguato sistema di chiusura dei flaconi - si ebbe una contaminazione di microbi dall'esterno - e applicò un insufficiente trattamento termico per una completa sterilizzazione.

Spallanzani, futuro rettore dell'Università di Pavia, capisce che la vera questione da approfondire è la sterilizzazione. Nel febbraio del 1776 utilizza 19 infusori - microrganismi così definiti dal microscopista tedesco Ledermuller - diversi e per la prima volta nella storia scientifica determina la loro resistenza al calore.

> Spallanzani stabilisce un legame tra il tempo di ebollizione e la sopravvivenza microbica: dopo 45 minuti e oltre, in nessuna delle infusioni riscontra più alcun sviluppo microbico.

La sterilizzazione, che di per sé ha un valore enorme in ambito medico-scientifico, è innanzitutto la condizione indispensabile per confutare l'esperimento di Needham e più in generale la teoria della generazione spontanea. Spallanzani ripete infatti l'esperimento di Needham con questa arma scientifica in più e verifica che in nessuno degli infusori chiusi ermeticamente e sterilizzati si sviluppano microrganismi.

Needham gli obietterà che le infusioni, per via dell'intenso trattamento termico, fossero state private di quella fantomatica forza vitale di cui parlava Aristotele. Più scientificamente, la critica sarà di aver alterato l'atmosfera dei flaconi, riducendo la concentrazione di ossigeno. Questa incertezza impedirà a Spallanzani di attribuirsi il merito della confutazione definitiva della teoria della generazione spontanea.

Gli esperimenti continueranno ed eminenti scienziati tra cui Jean-Baptiste Lamarck sosterranno che forme di vita più semplici potevano ancora comparire come generazioni spontanee.

Lamarck, fondatore della prima teoria evoluzionistica, concentrò i suoi interessi sulla zoologia, dedicandosi in particolare ai molluschi, viventi e fossili. Fino al 1800 rifiuterà la generazione spontanea tracciando una separazione netta tra gli esseri viventi e quelli inorganici. Le sue ricerche sulle conchiglie fossili lo porteranno a sviluppare la sua concezione evoluzionistica e proporre la teoria della generazione spontanea per le forme elementari, "con cui forse la natura ha iniziato, quando, con l'aiuto di molto tempo e di circostanze favorevoli, ha prodotto tutti gli altri". 
Il ruolo di Spallanzani su questi fatti sarà rivalutato solo nel '900, ma le sue ricerche lo porteranno ad ottenere altri importanti successi. Nel 1777 otterrà la prima fecondazione artificiale, usando uova di rana e rospo. Morirà nella notte tra l'11 e il 12 febbraio 1799 nella sua abitazione di Pavia.

---

Il 29 dicembre 1862, una commissione formata da illustri scienziati membri della Académie des Sciences - l'accademia francese delle scienze fondata nel 1666 -assegna il premio Alhumbert di 2500 franchi a Louis Pasteur. Tre anni prima, l'Académie aveva indetto il concorso per fare finalmente chiarezza sulla teoria della generazione spontanea. L'unico contendente, Félix Archimède Pouchet, si era ritirato pochi giorni prima, dopo una controversia durata anni.

Nel 1860, Pasteur, non ancora membro dell'accademia di scienze, propose un esperimento che prevedeva di riscaldare degli infusori contenuti in particolari flaconi, il cui collo poteva essere allungato e chiuso durante la sterilizzazione, e successivamente rotto, per rimettere in contatto il contenuto con l'aria esterna. Su venti flaconi aperti nelle campagne ai piedi del Massiccio del Giura, otto produssero microrganismi. Così come cinque dei venti flaconi aperti in cima alle montagne del Giura, a circa 850 metri sul livello del mare. E infine, dei venti aperti su un ghiacciaio a quota 2.000 metri, solo uno produsse organismi. Sulla base di tale esperimento Pasteur sfidò i sostenitori della generazione spontanea con l'affermazione che è sempre possibile in qualsiasi luogo ottenere un campione d'aria incapace di provocare la generazione di microrganismi.

Louis Pasteur, interessato principalmente a comprendere i microrganismi presenti nell'aria più che al tema in sé della della generazione spontanea, riesce in questo modo a confutare la teoria tanto discussa: se i microrganismi sono già nell'aria non devono generarsi in altri materiali, spontaneamente o meno.

> In pratica Pasteur sostiene che gli organismi che crescevano nelle infusioni di Needham e Spallanzani erano sempre dovuti al contatto con l'ambiente esterno e che non c'è circostanza nota in cui si possa confermare che esseri microscopici siano venuti al mondo senza germi, senza genitori simili a loro.

Lo scienziato dimostra così ciò che era stato teorizzato nel 1858 da Rudolf Virchow nella teoria cellulare alla base di tutti i viventi: ogni cellula nasce da un'altra cellula preesistente. A Pasteur sarà attribuita la teoria, nota come "biogenesi", che sostiene che la vita non possa continuamente rigenerarsi da organismi non animati, come invece afferma la teoria della generazione spontanea, sintetizzata dalla frase in latino **"Omne vivum ex vivo"**, ogni vivente (deriva) da un vivente.

Pasteur grazie alle sue scoperte e alla sua attività di ricerca sarà universalmente considerato il fondatore della moderna microbiologia. Morirà il 28 settembre 1895 vicino a Parigi.

Leggi anche [A caccia di microbi](https://medium.com/shellstories/a-caccia-di-germi-1d2aae91b665).
